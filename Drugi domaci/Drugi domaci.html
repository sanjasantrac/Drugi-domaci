<!doctype html>

<html>
	<head>
	<meta charset="utf-8">
	<link rel="stylesheet" type="text/css" href="css/stilovi.css">
	<title> Donato Karizi Vladar iz senke</title>
	</head>

	<body>
		<div>
		<img src="detektiv.jpg" alt="detektiv">
		<a href="http://www.vulkani.rs/a/47a51771-4e1f-4468-b2b6-14efcccce757/Donato-Karizi.aspx" target="_blank"> Donato Karizi</a>
		<h1>Vladar iz senke</h1>

		<p><span>S</span>oba broj 13 Državne mrtvačnice bila je carstvo usnulih.<br>
		Nalazila se na četvrtom i poslednjem podzemnom nivou u ledenom paklu
		rashlađenih prostorija. Taj sprat bio je rezervisan za neidentifikovane
		leševe. Retko kada bi neko poželeo da ih pogleda.<br>
		Ali te noći se najavio posetilac.<br>
		Čuvar ga je čekao ispred lifta zureći uvis. Posmatrao je brojeve koji su
		se pojavljivali na osvetljenim poljima jedan po jedan, označavajući spuštanje
		lifta po spratovima, i pritom se pitao ko li bi mogao biti taj neočekivani
		posetilac. Naročito ga je zanimao razlog zbog koga je posetilac odlučio da
		prekorači granicu živih.<br>
		Kada je zasvetleo poslednji broj na tabli, nastala je poduža tišina, a zatim
		su se vrata kabine širom otvorila. Čuvar je opazio čoveka od četrdesetak
		godina, odevenog u tamnoplavo odelo. Odmah je uočio – a to se događalo
		svima koji prvi put kroče u taj donji svet – da se posetilac začudio kada je
		shvatio da nije ušao u prostor obložen belim pločicama i osvetljen aseptič-
		nim neonskim svetlom, već je zatekao zelene zidove osvetljene narandžastim
		svetiljkama.<br>
		„Višebojnost sprečava napade panike“, objasni mu čuvar, odgovarajući
		na njegovo neizgovoreno pitanje. Zatim mu dodade plavi ogrtač.<br>
		Posetilac na to ne reče ništa. Odenuo je ogrtač, pa su ušli unutra.<br>
		„Leševi na ovom spratu uglavnom su tela beskućnika i lutalica. Ti ljudi
		nisu kod sebe imali dokumenta niti su se pojavili srodnici, pa su završili
		ovde dole. Nalaze se u sobama od jedan do devet“, objasni čuvar. „U sobama
		broj deset i jedanaest su tela ljudi koji su, kao vi i ja, plaćali porez, gledali
		utakmice na televiziji i jednog dana pali mrtvi od infarkta u vagonu podzemne
		železnice. Neki putnik se pritom pravio da pomaže unesrećenom i
		olakšao ga za novčanik s dokumentima i, gle, dotični ili dotična nestade
		zauvek. Ponekad dođe i do zbrke s dokumentima: neka službenica zameni papire i ožalošćenima na prepoznavanju pokažu telo druge osobe. To znači
		da ta osoba zakonski nije mrtva, pa rodbina nastavlja potragu za njom.“ Želeo
		je da ostavi utisak na posetioca izigravajući turističkog vodiča, ali čovek
		uopšte nije reagovao na njegovu priču. „Ponekad je telo toliko izobličeno
		da nemate utisak da je to uopšte bio čovek“, reče čuvar nastojeći da kod posetioca
		izazove mučninu, no ovaj očigledno nije bio osetljiv na takve priče.
		„Zakon predviđa isti postupak za sve: period proveden u zamrzivaču ne sme
		biti kraći od osamnaest meseci, a zatim se, ako niko ne zatraži telo i ako ono
		nije neophodno zbog dalje istrage, pokojnik spaljuje u krematorijumu.“ Tu
		je doslovno citirao propis koji je znao napamet.<br>
		Zatim je promenio ton jer su došli do sobe koju je neobični noćni gost
		želeo da pogleda.<br>
		„A tu su i ovi iz sobe broj trinaest.“<br>
		Anonimne žrtve nerešenih ubistava.<br>
		„Kada je reč o ubistvima, zakon predviđa da telo, koje može biti upotrebljeno
		kao dokaz, ostane ovde sve do identifikacije“, napomenu čuvar.
		„Ubica ne može biti osuđen ako se ne dokaže da je ubijena osoba zaista postojala.
		Ukoliko se ne zna ime ubijenog, telo je jedini dokaz nečijeg postojanja.
		Zato vreme čuvanja takvih tela nije ograničeno. To je jedna od onih
		zakonskih zvrčki koje advokati toliko vole.“<br>
		Ako nije definisan zločin s kojim se povezuje smrt nepoznate osobe,
		njeni zemni ostaci ne mogu biti uništeni niti prepušteni prirodnom procesu
		raspadanja, glasio je propis.<br>
		„Mi ih zovemo spavačima.“<br>
		Bili su tu razni muškarci, žene i deca, svi nepoznati, za čije ubistvo još
		niko nije okrivljen. Godinama su čekali da se neko pojavi i oslobodi ih prokletstva
		sličnosti sa živima. Kao u nekoj morbidnoj bajci, bilo je potrebno
		samo izgovoriti čarobnu reč.<br>
		Njihovo ime.<br>
		Soba u kojoj su se nalazili bila je poslednja u dnu hodnika i nosila je
		broj trinaest.<br>
		Kada su došli do metalnih vrata, čuvar izvuče veliki svežanj ključeva i
		poče da traži odgovarajući. Otvori vrata i povuče se unazad, da propusti
		posetioca. Čim je ovaj zakoračio unutra, upalio se red žutih sijalica koje su
		reagovale na senzore pokreta. Na sredini sale stajao je sto za autopsiju, a uza
		zidove behu raspoređeni hladnjaci s desetinama komora.<br>
		Kao neko čelično saće za pčele.<br>
		„Treba da potpišete zapisnik“, reče čuvar i izvuče nekakav registar. „Koje
		vas telo zanima?“, upita glasom koji je odavao izvesnu uznemirenost.<br>
		
		Posetilac konačno progovori: „Ono koje se najduže nalazi ovde.“
		AHF-93-K999.<br>
		Čuvar je znao napamet tu šifru i nagađao je da upravo može doći do
		razotkrivanja stare tajne. Odmah je pronašao pregradak s odgovarajućom
		etiketom na ručki. Bio je treći sleva, odozdo. Pokaza ga posetiocu. „Među
		pričama o telima koja su se zatekla ovde dole, ta čak nije ni najoriginalnija“,
		objasni čuvar. „Jednog popodneva neki dečaci igrali su fudbal u parku i
		lopta im je odletela u žbun – tako su ga pronašli. Pucali su mu u glavu. Kod
		sebe nije imao nikakva dokumenta, čak ni ključeve od stana. Lice mu je i
		danas sasvim prepoznatljivo, ali se niko nije javio na linije za informacije, a
		takođe niko nije prijavio nestanak. Dok se čeka hvatanje krivca, koji možda
		nikada neće biti pronađen, jedini dokaz je telo. Zato je sud odlučio da se
		telo čuva sve do razrešenja zločina i sprovođenja pravde.“ Načinio je malu
		pauzu. „Od tada su prošle mnoge godine, a on je još uvek tu.“<br>
		Čuvar se već bezbroj puta upitao kakvog je smisla imalo čuvati dokaze
		zločina koji više niko ne pamti. Smatrao je da su svi već zaboravili na anonimne
		stanare sobe broj trinaest. No, s obzirom na zahtev posetioca, slutio je
		da se iza tih nekoliko centimetara čelika nalazi tajna koja se ne svodi samo
		na puku identifikaciju pokojnika.<br>
		„Otvorite, želim da ga pogledam.“<br>
		AHF-93-K999. Godinama mu je to bilo jedino ime. No, možda će se
		ove noći to promeniti. Čuvar pokojnika pritisnu polugu, da bi otvorio pregradak.<br>
		<span class="italic">Spavač će se možda probuditi.</span>
							
		</p>
		</div>



	</body>
</html>